<!DOCTYPE html>
<html>
<body>

<h1> Uova ripiene alla piemontese </h1>
<h3>Volete fare un antipasto classico e semplice ma gradito agli ospiti? Provate a preparare queste uova ripiene con la nostra ricetta tradizionale dal Piemonte</h3>
<img src="https://media-assets.lacucinaitaliana.it/photos/67dd40f8fe756615d73ad630/16:9/w_960,c_limit/1813251140" alt="uova alla piemontese" width="550" height="400">
<p>Le uova ripiene alla piemontese sono una ricetta tradizionale che fa parte degli antipasti alla piemontese, insieme ad altre ricette tipiche del regione, come i peperoni in bagna cauda, l'insalata russa o il vitello tonnato.</p>
<p>Le uova sode ripiene sono uno di quei comfort food che a me ricordano sempre i pranzi in famiglia per occasioni speciali, non mancano mai a Natale come a Pasqua e a volte si fa a gara per chi le fa più buone. Vorrei dirvi che si tratta di una ricetta della nonna, ma la verità è che le ho sempre fatte io fin da bambina, perché sono facili e divertenti da fare anche per i bimbi. Modestamente quelle che di solito preparo non sono male, non si tratta delle solite uova ripiene di tonno. Ecco qual è il mio tocco in più, che mi fa piacere condividere con voi.</p>
<p>Inutile dire, ma doveroso, che per una perfetta riuscita le uova devono essere freschissime e soprattutto di cascina. Sono sicura che anche in città troverete dove comprare uova di galline felici che razzolano nell'aia. Ormai ci sono tanti servizi online di cibo biologico che le vendono, oppure chiedete al vostro fruttivendolo o alla vostra gastronomia di quartiere.</p>
<p>Ecco la mia ricetta infallibile delle uova ripiene alla piemontese.</p>
<img src="https://media-assets.lacucinaitaliana.it/photos/6606a380fab39632e7eac935/master/w_960,c_limit/Uova%20ripiene%20piemontese.jpg" alt="uova ripiene" width="550" height="400">
<br>
<h1>Uova ripiene alla piemontese: la ricetta</h1>
<h2>Ingredienti per 12 uova ripiene</h2>
<p>
- 6 uova fresche 
<br>
- 1 scatoletta grande di tonno sott'olio
<br>
- 2 cucchiai di maionese
<br>
- 3 o 4 acciughe sott'olio
<br>
- 4 o 5 capperi sotto sale
<br>
- prezzemolo fresco qb
<br>
- 1 cucchiaino di aceto di mele o di vino bianco
<br>
- olio extravergine di oliva qb
<br>
- pepe qb
<br>
- sale qb
<br>
- pomodorini e rucola qb (per decorare)</p>
<br>
<h2>Procedimento</h2>
<p> 
1. Prima di tutto rendete le uova sode, mettete a cuocere in acqua bollente per qualche minuto.
<br>
2. Nel frattempo che le uova si raffreddano, in una ciotola capiente iniziate ad aggiungere il tonno, le acciughe sminuzzate a pezzetti piccoli, i capperi precedentemente dissalati e sciacquati.
<br>
3. Se le uova sono ancora troppo calde immergetele in acqua fredda. Sbucciate le uova dal guscio delicatamente. Tagliate poi ogni uovo a metà per il lato più lungo. Svuotate con l'aiuto di un cucchiaino i tuorli e aggiungeteli poi alla ciotola con il tonno.
<br>
4. Aggiungete un cucchiaio di maionese per amalgamare il tutto, un filo di olio buono, un goccio di aceto e con una forchetta schiacciate l'insieme e girate in modo deciso, fino ad avere un composto il più omogeneo possibile.
<br>
5. Tritate finemente qualche ciuffo di prezzemolo fresco e aggiungetene un po' al composto e amalgamante. Assaggiate e, se necessario, aggiustate di sale e pepe.
<br>
6. Con un cucchiaio o, se volete fare ancora meglio, con una sac à poche, riempite poi ogni metà di uovo con il composto al tonno (circa una noce di quantità).
<br>
7. Potete poi decorare ogni uovo aggiungendo un ciuffetto di prezzemolo, una mezza oliva, un piccolo cappero o semplicemente una spolverata di pepe o papria dolce.
<br>
8. Servite le uova su un bel piatto da portata, posizionate su un letto di insalatina o rucola.
</p>
<br>
<p>Se una volta finite le uova vi avanza tanto composto di tonno, allora prendete qualche pomodorino, tagliateli a metà, svuotateli e riempiteli. Posizionateli poi tra le uova ripiene, doneranno colore al piatto ed eviterete di sprecare la salsa.</p>


</body>
</html>